Topologia sieci w kontekście automatyki przemysłowej i Internetu rzeczy (IoT) odnosi się przede wszystkim do układu przewodowych połączeń komunikacyjnych pomiędzy węzłami i urządzeniami (takimi jak czujniki, aktuatory, inteligentne silniki, napędy i kontrolery), a także przełącznikami, koncentratorami i bramami. Topologia sieci używana na potrzeby danej maszyny lub większej instalacji fabrycznej określa:
    • stabilność i szybkość komunikacji systemowej 
    • wielkość redundancji i czas odzyskiwania sprawności w sieci przemysłowej 
    • Bardzo ważną zdolność odzyskiwania połączenia (po awarii jednego z łączy w sieci) 
Topologia sieci automatyki przemysłowej to sposób, w jaki elementy sieci, takie jak łącza (połączenia kablowe w systemach przewodowych) i węzły są rozmieszczone względem siebie. Węzły to urządzenia, które mogą służyć jako punkty redystrybucji lub punkty końcowe komunikacji. Z kolei łącza to środki, za pomocą których węzły łączą się ze sobą - przewodowo lub bezprzewodowo. Łącza mogą być:
    • simpleksowe - umożliwiające tylko jednokierunkową komunikację 
    • dupleksowe - umożliwiające jednoczesną komunikację w obu kierunkach 
    • półdupleksowe - umożliwiające komunikację w obu kierunkach, ale tylko w jedną stronę w danej chwili 
Topologia sieci to sposób, w jaki węzły są ze sobą połączone łączami. Układów jest bardzo wiele.
Topologia magistrali sieciowej: sieci o topologii magistrali mają jeden główny „tor” kablowy (zwany magistralą), z którym łączy się każdy węzeł.
Topologia gwiazdy: sieci o topologii gwiazdy są skupione wokół jednego węzła w postaci koncentratora. Pozostałe węzły łączą się z koncentratorem przez swoje łącza. Topologia gwiazdy ma również pewne zalety w zakresie oszczędzania energii, ponieważ poszczególne urządzenia, które nadają tylko od czasu do czasu, mogą być wyłączane, a tylko koncentrator wymaga ciągłego zasilania.
Topologia sieci kratowej: sieci o topologii w pełni połączonej łączą każdy węzeł z każdym innym węzłem. W podobny sposób, sieci o topologii kratowej (jako układy w pełni połączone) są oparte na połączeniach zdecentralizowanych, jednak nie wymagają, aby każda para węzłów była ze sobą połączona. Konfiguracje, które nie mają każdego węzła połączonego z każdym innym, są czasami nazywane częściowo połączonymi sieciami kratowymi.
Topologia pierścieniowa: sieci o topologii pierścieniowej łączą każdy węzeł z dwoma sąsiednimi węzłami w sekwencji, która tworzy pierścień. Jest to również znane jako pierścień redundantny, ponieważ jedno łącze może być wyłączone, dopóki nie będzie potrzebne. 

Przykłady zastrzeżonych protokołów pierścieniowych
Jak sama nazwa wskazuje, zastrzeżone protokoły pierścieniowe są specyficzne dla producentów sprzętu sieciowego. Na przykład niektóre dostarczane przez firmę Red Lion przełączniki N-tron wykorzystują zastrzeżony protokół pierścieniowy N-Ring. Te zastrzeżone protokoły sterują pętlami sieci i obsługują awarie łączy, stanowiąc alternatywę dla protokołów STP lub RSTP.
Jak opisano wcześniej, topologie pierścieniowe są stosowane głównie w fizycznie oprzewodowanych sieciach automatyki przemysłowej ze względu na ich niską latencję i zdolność do zapewnienia najwyższej niezawodności, jak również najszybsze dostępne prędkości przesyłu danych i przywracania sprawności po awarii łącza. Redundancja ma kluczowe znaczenie dla przywracania sprawności po awarii łącza. Haczyk tkwi w tym, że redundancja może powodować problemy z danymi powtarzającymi się w pętli. Przeciwdziałanie temu problemowi prowadzi do konieczności posiadania protokołów sieciowych zdolnych do zapobiegania pętlom i szybkiego przywracania sprawności po awarii łącza, zwłaszcza w przypadku automatyki przemysłowej, która nie toleruje przestojów. Zastrzeżone protokoły pierścieniowe są często najodpowiedniejszym wyborem dla takich zastosowań, w których wymagane jest zachowanie krótkich czasów przywracania sprawności po awarii.
Zwróćmy uwagę na kilka z najczęściej używanych protokołów pierścieniowych.
HiPER ring został opublikowany jako zastrzeżony protokół pierścieniowy w 1999 roku przez firmy Hirschmann i Siemens. Obecnie jest on ustandaryzowany w normie IEC 62439 i nosi ogólną nazwę Media Redundancy Protocol (MRP). Może on obsługiwać do 200 węzłów. Chociaż standardowa wersja ma czas przywracania sprawności 500ms, protokół Fast HiPER ring ma deklarowany czas przywracania sprawności na znacznie bardziej konkurencyjnym poziomie 60ms.
Protokół Resilient Ethernet Protocol (REP) jest protokołem zastrzeżonym przez firmę Cisco, który jest również używany przez firmy Rockwell Automation i Westermo. REP zapewnia szybkie i przewidywalne zachowanie sieci i deklaruje czasy przywracania sprawności zaledwie 20ms. Do jego ograniczeń zalicza się to, że REP nie posiada cech plug-and-play i nie zapobiega pętlom automatycznie. Aby te funkcje były dostępne, protokół REP musi być prawidłowo skonfigurowany. REP działa przez tworzenie kolekcji portów połączonych ze sobą łańcuchowo w sekwencje zwane segmentami sieci.